#################
Domande frequenti
#################


Cos’è 18app?
============

18app è un’applicazione che permette di gestire il beneficio nominale di 500 euro ai cittadini residenti nel territorio nazionale (in possesso, ove previsto, di permesso di soggiorno in corso di validità) che compiono i diciotto anni di età nell’anno 2017.

È realizzata per:

-  consentire agli esercenti di registrarsi al servizio ed offrire ai diciottenni la vendita dei beni previsti dalla normativa;

-  consentire ai diciottenni di generare i buoni di acquisto dei beni offerti dagli esercenti registrati al servizio.

Beni vendibili e operazioni in negozio
======================================

Beni vendibili
--------------

Nell’ambito dell’iniziativa 18app, potrai vendere esclusivamente beni riconducibili alle seguenti categorie:

a. Cinema (abbonamento card/biglietto d’ingresso)

b. Concerti (abbonamento card/biglietto d’ingresso)

c. Eventi culturali (biglietto d’ingresso a festival, fiere culturali, circhi)

d. Libri (audiolibri, ebook, libri, compresi i libri scolastici)

e. Musei, monumenti e parchi (abbonamento card/biglietto d’ingresso )

f. Teatro e danza (abbonamento card/biglietto d’ingresso)

g. Musica registrata (CD, DVD musicali, dischi in vinile, musica on line)

h. Corsi di musica, di teatro o di lingua straniera

La vendita di DVD musicali e CD è ammessa solo per i ragazzi e le ragazze nati nel 1999.

**Non sono invece ammessi**, ai sensi della normativa:

-  riviste a carattere culturale;

-  DVD cinematografici;

-  strumenti musicali.

Modalità di utilizzo del buono
------------------------------

Puoi vendere i beni indicati sopra solamente ai diciottenni intestatari del buono generato dall’applicazione.

Ogni bene può essere **venduto in una singola unità** (per esempio, un singolo biglietto di ingresso a teatro o a un museo). Pertanto, un diciottenne non può generare un buono per l’acquisto di due o più unità di uno stesso bene (per esempio, due o più biglietti di ingresso da usare per amici o parenti).

Devi inoltre **verificare l’identità del beneficiario** confrontando nome e cognome presenti nel buono d’acquisto con i riferimenti del documento d’identità esibito dal diciottenne.

Resi e rimborsi
---------------

Una volta validati dall’esercente, i buoni non possono più essere annullati e riaccreditati.

Nel caso di cambio di resi di prodotti acquistati con il bonus, è tua responsabilità regolare i rapporti con il cliente, fermo restando che **non potrai consegnare resto in denaro** o consentire l’acquisto di beni differenti da quelli previsti dalla normativa della “carta elettronica” ai diciottenni. Questo vale anche nel caso di problemi con la vendita dei prodotti per motivi indipendenti dalla tua azienda.

**Esempio**: se hai validato il buono emesso da un diciottenne per dei beni online che non sono arrivati a destinazione, sarai tu stesso a dover regolare i rapporti con il cliente, considerando che non potrai restituirgli denaro o consentire l’acquisto di beni differenti da quanto previsto dalla normativa della “carta elettronica” ai diciottenni.

**Esempio**: se al momento dell’acquisto emetti uno sconto, e il diciottenne presenta quindi un buono di importo superiore, non potrai restituire la differenza in denaro. Il diciottenne dovrà generare un nuovo buono attraverso la piattaforma 18app.

Registrazione e visibilità
==========================

Registrazione e accesso all’applicazione
----------------------------------------

L’\ **accesso all’applicazione 18app** avviene tramite le credenziali di accreditamento ai servizi telematici dell’Agenzia delle Entrate del proprio rappresentante legale o di un soggetto delegato a operare per tuo conto su Fisconline o Entratel.

In particolare,

-  con codice fiscale/password/codice PIN nel caso di Fisconline;

-  con nome utente/password/codice PIN in caso di Entratel.

La **registrazione all’applicazione 18app** richiede, invece, le seguenti informazioni, in aggiunta ai “dati anagrafici” restituiti automaticamente dal sistema sulla base delle informazioni dell’archivio anagrafico:

-  recapiti telefonici

-  indirizzo di posta elettronica

-  eventuale sito web

-  scelta della tipologia di esercizio (fisico, online o misto)

-  elenco degli esercizi commerciali (in caso di tipologia di esercizio “fisico”)

-  elenco di ambiti/beni da rendere disponibili ai beneficiari

**Nota**: La registrazione potrà essere effettuata fino a giugno 2018.

Se in fase di registrazione non trovi il codice attività in tuo possesso, ma trovi corrispondenza con la descrizione dell’attività, è possibile che il codice ATECO in tuo possesso appartenga alla precedente nomenclatura ante 2007 e non sia ancora stato aggiornato con la nuova nomenclatura. Potrai procedere comunque selezionando la descrizione dell’attività corrispondente alla tua: il sistema collegherà automaticamente il codice ATECO in possesso dell’ente con il codice ATECO aggiornato e presente nell’Anagrafe Tributaria.

Geo-localizzazione
------------------

In sede di registrazione al servizio 18app, puoi inserire i tuoi punti negozio con i relativi dati di riferimento (provincia, comune e indirizzo), corredati dai recapiti telefonici, sito internet e indirizzo di posta elettronica. Questo consentirà ai diciottenni di **geo-localizzare la tua attività**.

In particolare, se la tua azienda ha più punti negozio, dovrai inserire nell’applicazione i dati dei singoli esercizi commerciali per permettere la geo-localizzazione, anche se hai lo stesso codice esercente per tutti.

Sulla mappa a disposizione dei diciottenni apparirà il nome dello specifico punto negozio inserito nell’anagrafica dell’esercente. Tieni presente questo fatto se la tua insegna non corrisponde al nome con cui ti registri.

Se l’attività (spettacolo teatrale, concerto…) per la quale vendi i biglietti si svolge in altri luoghi (spesso itineranti) rispetto al tuo punto negozio registrato, dovrai aggiornare periodicamente la geo-localizzazione di tutti i punti vendita.

I diciottenni potranno, invece, geo-localizzare nell’applicazione da loro dedicata:

-  i *musei* che fanno riferimento al Ministero dei beni e delle attività culturali e del turismo, censiti direttamente dalla Direzione Generale Musei;

-  i *monumenti*, *parchi naturali* e le *aree archeologiche* che fanno riferimento al Ministero dei beni e delle attività culturali e del turismo, censiti direttamente dalla Direzione Generale archeologia, belle arti e paesaggio.

Campagne e materiale pubblicitario
----------------------------------

Puoi fare campagna pubblicitaria ricordando ai tuoi clienti potenziali che nel tuo negozio possono spendere il loro bonus 18app. Più l’iniziativa sarà resa visibile, migliore sarà il servizio e i risultati raggiunti a favore dei diciottenni e degli esercenti!

A questo scopo, è disponibile del materiale che puoi usare per pubblicizzare l’iniziativa sul tuo sito web o nel tuo punto vendita.

`Scarica il kit <https://www.18app.italia.it/kitesercente/kitesercente.zip>`__ contenente la **locandina in formato PDF** pronta da stampare per l'affissione **e in formato EPS** per l'utilizzo editoriale. Stampa delle locandine a colori su foglio bianco e in formato A4, posizionando la locandina rivolta verso l'esterno del negozio.

Puoi inserire un **banner nel tuo negozio online o sito web** semplicemente caricando questo codice:

.. code-block:: xml

   <script type="text/javascript">
   var agidBannerSize = "S";
   var agidBannerLanguage = "IT";
   var agidBannerCorner = "R
   </script>
   <script type="text/javascript" src="18app-banner/18app-banner.js">
   </script>

Specificando:

+--------------------+----------------------+-----------------------+
| **Parametro**      | **Descrizione**      | **Valori consentiti** |
+====================+======================+=======================+
| agidBannerSize     | Grandezza del banner | -  S: 150px           |
|                    |                      |                       |
|                    |                      | -  M: 200px           |
|                    |                      |                       |
|                    |                      | -  L: 250px           |
|                    |                      |                       |
|                    |                      | -  F: 100%            |
+--------------------+----------------------+-----------------------+
| agidBannerLanguage | Lingua               | -  IT                 |
+--------------------+----------------------+-----------------------+
| agidBannerCorner   | Bordi del banner     | -  R: Arrotondati     |
|                    |                      |                       |
|                    |                      | -  P: Squadrati       |
+--------------------+----------------------+-----------------------+

Operatività del sistema
=======================

Prerequisiti
------------

Per partecipare a questa iniziativa è necessario avere una **connessione internet** e un **dispositivo collegato alla rete** (PC, tablet o smartphone) all’interno del negozio.

L’applicazione web di 18app per gli esercenti funziona con **qualsiasi sistema operativo**. È sufficiente una connessione a internet e tramite il tuo computer o tablet potrai accedere al sistema.

Potresti entrare in 18app anche attraverso il tuo smartphone, ma il sistema non è ancora ottimizzato per quel formato. Ti consigliamo, quindi, di utilizzare i dispositivi comodi per la visualizzazione. Il portale dedicato agli esercenti è ottimizzato per dispositivi desktop e tablet (min 768px, max 1280px).

Nel caso di problemi con la visualizzazione dell’applicazione, provvedi ad **aggiornare il tuo browser** considerando che l’applicazione è compatibile con:

**Lato Desktop**

-  Internet Explorer 9+

-  Google Chrome (ultima versione)

-  Firefox (ultima versione)

-  Safari su Mac (ultima versione)

**Lato Mobile**

-  Browser pre-caricati su tablet e smartphone con Android 4+

-  Safari on iPad/iPhone con iOS 8+.

Validazione dei buoni
---------------------

Puoi validare i buoni esibiti dai diciottenni in due modalità differenti a seconda della tipologia di negozio:

A. In caso di **esercizio “fisico”**, l’applicazione 18app nell’area non autenticata ti consente di validare il singolo buono tramite l’indicazione del codice di riferimento (anche tramite lettura ottica del codice a barre o del QR) e del codice “esercente” assegnato una-tantum in fase di registrazione al servizio;

B. In caso di **esercizio “online” o “misto”**, dal tuo sito verrà richiamato un servizio web che ti consentirà di validare il buono come indicato al punto a).

Nel caso di esercizio “fisico” è possibile scegliere in fase di registrazione di utilizzare le API del servizio web di validazione nei propri sistemi informatici.

In entrambi i casi, puoi verificare i dati di riferimento del buono (codice, ambito e bene, importo, cognome e nome del beneficiario) e validare l’acquisto.

Se il sistema non riconosce il codice del buono generato dal diciottenne, ti consigliamo di effettuare le seguenti operazioni:

1. verificare insieme al cliente la corretta generazione del buono;

2. eventualmente, chiedere al diciottenne di annullare il buono e di generarne uno nuovo.

I buoni devono essere **validati contestualmente all’acquisto** per evitare comportamenti scorretti nel loro utilizzo. Se il sistema non risponde o risulta bloccato, il diciottenne dovrà pagare il bene da acquistare. In nessun caso è possibile inserire i dati del buono in un momento successivo.

Fatturazione
============

Emettere la fattura
-------------------

Per il pagamento dei buoni autorizzati, devi **emettere fattura elettronica utilizzando il Sistema di Interscambio**, secondo il tracciato stabilito per la fatturazione elettronica verso la pubblica amministrazione (“Schema del file xml FatturaPA - versione 1.1” reperibile nel sito www.fatturapa.gov.it, sezione Norme e regole, Documentazione FatturaPA).

Puoi aderire all’iniziativa anche se non hai mai emesso fatture elettroniche prima. La fattura dovrà essere inviata direttamente o tramite un intermediario secondo le modalità riportate nel seguente link: `http://www.fatturapa.gov.it/export/fatturazione/it/c-13.htm#PEC <http://www.fatturapa.gov.it/export/fatturazione/it/c-13.htm#PEC>`__.

Per utilizzare la piattaforma FatturaPA ai fini dell’invio della fattura elettronica, devi svolgere le operazioni riportate nel seguente link: `http://www.fatturapa.gov.it/export/fatturazione/it/c-1.htm <http://www.fatturapa.gov.it/export/fatturazione/it/c-1.htm>`__.

I campi da valorizzare sono riportati nel documento “fatturaelettronica.pdf”, in corso di definizione.

L’applicazione 18app fornirà una lista dei buoni autorizzati (con l’evidenza del codice di riferimento) che potranno essere oggetto di fatturazione.

La fatturazione elettronica può essere effettuata in qualsiasi momento: non esistono, infatti, particolari scadenze.

**Esempio**: la fatturazione di abbonamenti e carnet di biglietti non deve necessariamente avvenire nel momento in cui i clienti esauriscono i loro ingressi.

Gli esercenti possono emettere una fattura cumulativa che consenta il rimborso di più buoni contemporaneamente, se lo desiderano.

Vendite tramite intermediari
~~~~~~~~~~~~~~~~~~~~~~~~~~~~

Nel caso in cui l’esercente effettui vendite tramite intermediari (TicketOne, Viagogo, …), è l’intermediario che deve registrarsi in 18app e quindi provvedere all’accettazione del buono di spesa. Di conseguenza, l’intermediario provvederà alla relativa fatturazione fuori dal campo di applicazione dell’IVA per regolare la sola movimentazione finanziaria. I rapporti tra l’intermediario e il soggetto intermediato non subiscono modifiche sotto il profilo amministrativo/contabile/fiscale.

Elementi essenziali da indicare nella fattura
~~~~~~~~~~~~~~~~~~~~~~~~~~~~~~~~~~~~~~~~~~~~~

Oltre ai dati previsti dalla normativa vigente, è necessario indicare:

1. ID del soggetto convenzionato e registrato su 18app;

2. Ogni singolo codice del buono, accettato e oggetto di fatturazione con relativo importo;

3. Codice IBAN di un conto corrente intestato all’esercente stesso sul quale ricevere il pagamento.

**Avvertenza:** ti consigliamo di verificare attentamente il “Codice Ufficio” prima dell’invio della fattura nel Sistema di Interscambio e di inserire nella fattura un numero di telefono e un indirizzo e-mail ai quali poter essere contattato per la risoluzione di eventuali problemi.

Nel caso di problemi con la predisposizione di fatture elettroniche, puoi contattare CONSAP ai seguenti recapiti dedicati all’iniziativa:

-  telefono: 06-85796338

-  email: `18app@consap.it <mailto:18app@consap.it>`__

Controllare lo stato della fattura
----------------------------------

È stata predisposta una web app all’indirizzo internet `http://18app.consap.it <http://18app.consap.it>`__ attraverso la quale sarà possibile verificare lo stato di avanzamento della fattura. Sono previsti tre stati:

-  **Accettata**: fattura correttamente importata nel sistema, già liquidata o prossima alla liquidazione;

-  **In elaborazione**: fattura pervenuta e in fase di controllo;

-  **Rifiutata**: fattura scartata a causa di uno o più errori bloccanti. In questo caso sarà possibile consultare l’elenco degli errori riscontrati. La fattura, previa correzione, dovrà essere riemessa.

Nel caso in cui la fattura non venga accettata dal Sistema di Interscambio, riceverai un messaggio di rifiuto nel quale sarà indicata la motivazione. Questo ti permetterà di procedere alle necessarie modifiche/integrazioni e di riemettere una fattura corretta.

Pagamenti 
----------

ll pagamento della fattura avviene tramite bonifico bancario sul conto corrente corrispondente all’IBAN indicato nella fattura.

**Avvertenza**: è importante verificare sempre con estrema attenzione il corretto inserimento del codice IBAN nonché di controllare, soprattutto in caso di fusioni bancarie, che non siano intervenute eventuali variazioni o aggiornamenti che potrebbero causare storni e/o ritardi nelle liquidazioni.

A pagamento effettuato, verrà inviata una notifica di avvenuto accredito all’indirizzo e-mail indicato nella sezione “Contatti” all’interno della fattura elettronica.

Aspetti fiscali
---------------

La **fattura emessa nell’ambito di 18app non produce reddito** e non rientra nel volume d’affari. Pertanto, non dà luogo a imposte da versare. Tali effetti continueranno a essere prodotti dal documento fiscale (biglietto, scontrino, ricevuta) emesso dall’esercente con i consueti tempi e modalità.

L’emissione della fattura **non genera ricavo in capo all’esercente**. Genera solo un credito nei confronti della pubblica amministrazione e attiene esclusivamente al profilo finanziario. Il ricavo è generato dall’operazione posta in essere con il cliente, documentata dal biglietto, scontrino o ricevuta emessi dall’esercente secondo le consuete modalità e tempistiche.

In particolare, questo **non genera doppia fatturazione** al momento della presentazione del buono alla cassa nel caso in cui, per esempio, tu debba generare un biglietto o uno scontrino per permettere l’accesso a uno spettacolo (teatrale, cinematografico, …).

La fattura emessa nei confronti della PA **non è imponibile ai fini IVA**. È emessa per regolare la movimentazione finanziaria e quindi per un’operazione al di fuori del campo di applicazione dell’IVA, ai sensi dell’art. 2, terzo comma, del DPR 633/72.

La fattura, pur se diretta a documentare un’operazione esclusa da IVA, in quanto (fra l’altro) caratterizzata da numerazione progressiva apposta in continuità rispetto alle fatture precedenti e successive, **deve essere registrata contabilmente**; rimane ovviamente ferma la sua irrilevanza agli effetti delle imposte sui redditi e del volume d’affari.

I tuoi adempimenti fiscali continuano a essere gli stessi.

I beni venduti nell’ambito di questa iniziativa concorrono regolarmente alla formazione del reddito imponibile. Non è previsto un tetto massimo per la fatturazione sui singoli beni venduti.

Possibili errori e soluzioni
----------------------------

Nel caso si verificasse una discrepanza tra quanto ti hanno rimborsato e quanto hai invece fatturato elettronicamente, tieni presente che la fattura può essere pagata esclusivamente per l’intero importo fatturato.

Nel caso di discrepanza tra il valore del bonus che visualizzi online e le fatture che hai emesso, tieni presente che queste ultime devono riportare il valore dei singoli buoni accettati e da fatturare, come risulta dall’applicazione 18app.

Se non ricevi il rimborso dopo aver generato e inviato le fatture elettroniche, contatta CONSAP ai seguenti recapiti dedicati all’iniziativa:

-  telefono: 06-85796338

-  email: `18app@consap.it <mailto:18app@consap.it>`__

Problemi tecnici
================

Per problemi tecnici con l’applicazione 18app, puoi contattare il numero verde del MIBACT **800.991.199** attivo da lunedì a venerdì, esclusi festivi, dalle ore 09.00 alle 17.30.

